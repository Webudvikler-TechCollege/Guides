# Javascript HTML DOM (Document Object Model)

Med HTML DOM kan JavaScript få adgang til og ændre alle elementerne i et HTML-dokument.

Når et website indlæses, opretter browseren siden som et objekt og dette objekt kaldes for Document Object Model - heraf forkortelsen DOM.

HTML DOM-modellen er konstrueret som en slags træstruktur af objekter:

* Document
    * Root (html)
        * element: head
            * element: title
                * text: "Min side"
        * element: body
            * element: a
                * attribute href
                * text "Klik her"

Med objektmodellen har JavaScript fuld adgang at manipulere og oprette dynamisk HTML. Dermed kan du bruge javascript til at: 

* ændre sidens HTML-elementer og attributter
* ændre alle CSS-stilarter på siden
* fjerne eksisterende HTML-elementer og attributter
* tilføje nye HTML-elementer og attributter
* reagere på events på siden (HTML events)
* oprette nye events på siden 
___
## Hvad er DOM?

DOM er en W3C (World Wide Web Consortium) standard.

DOM definerer en standard for adgang til dokumenter:

*"W3C Document Object Model (DOM) er en platforms- og sprog neutral grænseflade, der giver programmer og scripts mulighed for dynamisk at tilgå og opdatere et dokuments indhold, struktur og stil."*

W3C DOM-standarden er opdelt i 3 forskellige dele:

* Core DOM - standardmodel til alle dokumenttyper
* XML DOM - standardmodel til XML-dokumenter
* HTML DOM - standardmodel til HTML-dokumenter
___
## Hvad er HTML DOM?
HTML DOM er en standard objektmodel og programmeringsgrænseflade til HTML. 

Den definerer:

* HTML-elementerne som objekter
* Egenskaberne for alle HTML-elementer
* Metoderne til at få adgang til alle HTML-elementer
* Events for alle HTML-elementer

Med andre ord: HTML DOM er en standard til, hvordan du kan hente, ændre, tilføje eller slette HTML-elementer i dit dokument.
___
## Hvad er en event?

Et event er når noget sker med et html element. Det kan være en side der er færdig med at loade eller et input felt der er blevet ændret eller en knap der bliver klikket på. 

Altså er events handlinger som brugere foretager sig på et website.

Vi kan bruge javascript til at "lytte" på disse events og eksekvere et script når et event bliver registreret.

Vi kan også sætte events på elementer inde i html dokumentet. De ligner attributter men de adskiller sig i både navn og adfærd. De starter altid med *"on"* efterfulgt af eventets type og så er værdien af et event typisk en javascript funktion.

```html
<button onclick="sendForm()" onmouseover="doHover()">Send</button>
```



